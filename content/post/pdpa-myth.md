---
title: 5 Thailand's PDPA Myths
date: 2020-07-01T18:49:10+07:00
author: "Golf"
description: "ความเข้าใจแปลกๆเกี่ยวกับ พรบ.คุ้มครองข้อมูลส่วนบุคคล ที่ทำให้โลกอยู่ยากขึ้น"
---

> **Disclaimer: ผู้เขียนไม่ได้มีเจตนากล่าวหาหรือว่าร้ายบุคคลหรือนิติบุคคลใดทั้งสิ้น แค่ระบายเฉยๆจ้าาา**

> **Caution: แนะนำให้อ่านใน Dark Mode นะครับ เพื่อความสบายตา**

ตั้งแต่มี PDPA เกิดขึ้นมา ชีวิตในการทำงานในฐานะ Security Consultant ของผมยิ่งยากขึ้นทุกวันๆ (แต่ก็ยอมครับ เพราะผมได้ตัง :D)

ซึ่งถ้าถามว่ามันยากขึ้นยังไงและเพราะอะไรนั้นผมบอกได้เลยว่าหลักๆมาจากการที่หลายๆคนยังมีความเข้าใจผิดๆเกี่ยวกับกฎหมายฉบับนี้อยู่หลายข้อ แต่ก็เข้าใจได้นะครับด้วยหลายๆเหตุผล ซึ่งวันนี้จะเป็นฤกษ์งามยามดีที่เราจะมาปรับความเข้าใจในหลายๆประเด็นที่ยังเข้าใจผิดกันอยู่เกี่ยวกับ PDPA กันนะครับ

## Myth#1: ถ้าทำตาม PDPA แล้วระบบของเราจะไม่โดนแฮค

ในความเป็นจริงนั้นเราต้องจัดให้มีมาตรการรักษาความปลอดภัยเพื่อป้องกันการโดนแฮคหรือเหตุการณ์ที่ไม่พึงประสงค์ที่อาจจะเกิดขึ้นกับข้อมูลส่วนบุคคลต่างหาก
เพื่อเป็นการปฏิบัติตามหน้าที่ในฐานะผู้ควบคุมหรือผู้ประมวลผลข้อมูลส่วนบุคคลที่ระบุไว้ในกฎหมายตามมาตรา 37(1) และ 40(2) 

![มาตรา 37(1)](/img/37-1.jpg)
![มาตรา 40(2)](/img/40-2.jpg)

## Myth#2: PDPA เกี่ยวข้องกับระบบ IT เท่านั้น

โนวววววว กระบวนการ ระบบการทำงาน และบริการอื่นๆที่ไม่เกี่ยวกับ IT ก็ต้องเป็นไปตาม PDPA นาจาา ไม่ว่าจะเป็นการเก็บ ใช้ หรือเผยแพร่ข้อมูลที่อยู่รูปแบบของ Hard-copy หรือแม้กระทั่งการเก็บภาพหรือการบันทึกเสียงก็ตาม แต่ก็อาจจะได้รับการยกเว้นในบางมาตรการขึ้นอยู่กับจุดประสงค์ในแต่ละเคสนะครับ

## Myth#3: ทุกองค์กรต้องมี DPO (Data Protection Officer)

ไม่ใช่เลยครับ เฉพาะบางองค์กรเท่านั้นที่จำเป็นต้องมี DPO ขึ้นอยู่กับปัจจัย 3 ข้อตามมาตร 41 ดังนี้ครับ

1. เป็นหน่วยงานภาครัฐตามที่คณะกรรมการคุ้มครองข้อมูลส่วนบุคคลกำหนด
2. มีการเก็บรวบรวม ใช้ หรือเปิดเผยข้อมูลส่วนบุคคลเป็นจำนวนมากตามเกณฑ์ที่คณะกรรมการคุ้มครองข้อมูลส่วนบุคคลกำหนด
3. มีการเก็บรวบรวม ใช้ หรือเปิดเผยข้อมูลส่วนบุคคลที่มีความอ่อนไหว ซึ่งระบุไว้ในมาตรา 26

ถ้าองค์กรของคุณมีคุณสมบัติตรงกับข้อใดข้อหนึ่ง ยินดีด้วยครับ คุณต้องรีบหา DPO เดี๋ยวนี้ครับ! แต่ก็ยังมีความโชคดีในโชคร้ายครับ เพราะ DPO นั้นจะเป็นคนในองค์กรหรือจ้างจากภายในก็ได้ครับ

![มาตรา 41](/img/41.jpg)
![มาตรา 26](/img/26.jpg)

## Myth#4: ในฐานะเจ้าของข้อมูล เราจะขอให้ลบข้อมูลเมื่อไหร่ก็ได้ ในทุกกรณี

ไม่ใช่เสมอไปครับ ผู้ควบคุมหรือผู้ประมวลผลข้อมูลไม่จำเป็นต้องลบข้อมูลและยังใช้ข้อมูลต่อได้ถ้าข้อมูลเหล่านั้นยังจำเป็นตามวัตถุประสงค์เดิมและอยู่ภายใต้ข้อกฎหมายครับ ดังนั้นเราจะเดินมึนๆไปขอลบข้อมูลสุ่มสี่สุ่มห้าไม่ได้นะครับ

## Myth#5: จะเก็บข้อมูลส่วนบุคคลได้ต้องขอความยินยอมเท่านั้น

ข้อนี้เจอบ่อยมากกกก และอยากจะบอกเลยครับว่าไม่จำเป็นเสมอไปครับ เราสามารถเก็บข้อมูลส่วนบุคคลได้โดยไม่ต้องขอความยินยอมในกรณีต่างๆตามมาตรา 24 ดังนี้ครับ

1. เพื่อสาธารณประโยชน์
2. เพื่อป้องกันอันตรายต่อชีวิตหรือสุขภาพ
3. เพื่อปฎิบัติตามสัญญา
4. เพื่อปฏิบัติหน้าที่ตามอำนาจรัฐ
5. เพื่อประโยชน์โดยชอบด้วยกฎหมาย
6. เพื่อปฏิบัติตามกฎหมาน

ดังนั้นข้อมูลส่วนบุคคลที่เราจำเป็นจะต้องเก็บในกรณีต่างๆข้างต้น ไม่จำเป็นต้องขอความยินยอมก่อน เช่น ข้อมูลส่วนบุคคลที่เราต้องเก็บเพื่อให้บริการลูกค้า ให้ระบุไว้ใน Service Agreement อย่างชัดเจนให้เป็นการเก็บข้อมูลเพื่อปฏิบัติตามสัญญาในการให้บริการที่ลูกค้าต้องยอมรับเท่านั้นก่อนใช้บริการ

![มาตรา 24](/img/24.jpg)

ทั้ง 5 ข้อนี้เป็นแค่ประเด็นที่ผมเจอบ่อยๆในระหว่างทำงานและอธิบายซ้ำๆบ่อยมากจนเริ่มเอียนและ แต่ถ้าจะจ้างไปพูดก็ติดต่อได้เลยครับผมสตาร์ทรถรอแล้วครับ :D

